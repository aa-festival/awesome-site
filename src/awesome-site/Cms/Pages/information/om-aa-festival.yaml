version: 1
title: "Om Å-festival"
header: "Om Å-festival"
active: true
content: |
  Når tusinde af unge mennesker samles til festivaler omkring druk, fællesskab og musik, så er det i dagens Danmark ikke længere nogen stor nyhed. Men når tusinde af unge mennesker skifter øllen ud med bibelen, fællessangene ud med lovsang og i stedet stiller krav til, at kunstnerne skal have budskabet med sig i deres musik, så nærmer vi os noget, man med rette ville kunne kalde – mirakuløst!

  **Danmarks største kristne festival** er en titel, vi bærer med stolthed! Hundredvis af unge og lidt ældre fra Sdr. Felding og omegn smøger hvert år gladeligt ærmerne op, for frivilligt at kunne bidrage til at sætte Sdr. Felding på landkortet. For Å-festival skal være for alle! Alle der kunne have den mindste interesse i at undersøge, hvad der hvert år tiltrækker mere end 3.000 mennesker til en lille by i provinsen. Stadion, som i anledningen er forklædt som en kæmpe stor campingplads, summer af gensynsglæde, den dybere samtale og eftertænksomhedens tilstedeværelse og ikke mindst – de gratis koncertoplevelser.

  Én af festivalens helt store mål er også at give folk det talte ord om Gud som en kærlig far, Jesus som den ultimative frelser og Helligånden, som hjælper til forståelse og forkyndelse.

  Å-festival skal ikke ses eller høres på afstand – det skal opleves – helt tæt på!

  Å-festival foregår på evangelisk-luthersk grund og arrangeres af IMU & Indre Mission i Sdr. Felding samt repræsentant(er) fra IM´s arbejde på landsplan.